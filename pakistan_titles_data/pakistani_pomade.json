{
  "scrape_info": {
    "timestamp": "2026-02-07T22:03:31.545325",
    "total_entries": 1,
    "input": "pakistani pomade",
    "time_filter": null,
    "filters": [],
    "filter_external_urls": false
  },
  "entries": [
    {
      "title": "pakistani pomade",
      "entry_id": "21188409",
      "author": "ornette",
      "date": "18.12.2010 01:35",
      "content": "avrupa free jazz'inin dönüm noktası sayılan 1972 fmp (bkz: free music production) çıkışlı efsanevi alexander von schlippenbach trio albümü. [çoğu büyük usta şöyle tanımlar: \"one of the milestones of improvised music\"] günümüzün en büyük özgür doğaçlamacıları piyanist alexander von schlippenbach, soprano ve tenor saksofonist evan parker ve ağaç testeresinden sadece bir tahta parçasına; hemen her maddenin içindeki ritmi açığa çıkarabilen paul lovens üçlüsünün birkaç aylık emeğinin sonucu ortaya çıkan bu albüm, huzursuzluğun ve yalnızlığın müzikle ifade edilmiş, anlamsız/atonal ve armonisiz parçalarda vücut bulmuş halidir.\n\n49 saniye (bkz: kleine nülle evergreen) den 10 dakika (bkz: moonbeef) ya değişen parça uzunluğuyla, parçaların birbiri ardından şekillenerek anlam kazanışıyla ele alabileceğim albümün en önemli yanı baştan sona kadar bir olgu etrafında dönmesidir şüphesiz. albüm cecil taylor vari bir hamleyle; sun-luck, night-rain' ile başlar, ardından a little yellow (and two seconds monk) gelir ki; evan parker ve paul lovens kendi doğaçlamalarıyla hem schlippenbach'tan ayrı; hem de ona sadık bir çizgi üzerinde yalpalayarak ilerlerler. [burada henüz yirmi sekizindeki evan parker'ın improvizasyon yeteneği bir yana, paul lovens'ın gerektiğinde bu cesur orkestrayı birkaç saniyelik ritm aralıklarıyla yönlendirmesinin farkına varmak gerçekten estetik bir haz veriyor!]\n\nalbümün gizli kalan birkaç yanı var. bunlardan biri rhapsody in blue'dan'round midnight'a çeşitli parçaların sadece ilk iki-üç notalarıyla hissettirilerek armoninin bozulması ve bozulan armoniyle ortaya çıkan yeni parçanın şekillendiriliğini zannetmemiz. yanılgıyı fark edince tatlı bir tebessüm oluşuyor insanın yüzünde. haliyle, schlippenbach trio otuz sekiz yıldır armoni kavramına zıt bir tutum sergiliyor ve bu beni cezbediyor. gizli kalan yerlerden biri de pakistani alternate bölümü. albümün sonunda yer alan ve tracklistte yer almayan bu parçalar kanımca albümdeki tüm parçalardan [efsanevi açılış parçası sun-luck, night-rain] üstün ve özgür.\n\nve son olarak, bir uyarıda bulunmak isterim: bu albüm huzurunuzu kaçırıp uykularınızı bölebilir.",
      "has_external_url": false
    }
  ]
}