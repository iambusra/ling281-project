{
  "scrape_info": {
    "timestamp": "2025-11-11T18:26:05.309765",
    "total_entries": 1,
    "input": "göçmenlerin kimsesizler mezarlığı",
    "time_filter": null,
    "filters": [],
    "filter_external_urls": false
  },
  "entries": [
    {
      "title": "göçmenlerin kimsesizler mezarlığı",
      "entry_id": "129388311",
      "author": "hasso besso",
      "date": "24.10.2021 16:47",
      "content": "yunanistan' ın türkiye sınırına sadece birkaç kilometre uzaklıktaki küçük bir rum köyü olan sidiro'da küçük bir mezarlıkta kimliği belirsiz 200 kadar göçmenin cesedi gömülü.\nbu insanlardan kimi meriç nehri'ni geçmeye çalışırken boğulmuş, kimi hipotermiden ölmüş, kimi trafik kazası kurbanı olmuş, kimi hastalığa yenilmiş..\nbeyaz mezar taşlarında yer alan yazılardan örnekler şöyle:\n- merhum mustafa rahwan (halep/suriye 1983 - 2014),\n- rahmetli muhammed faris owais (filistinli, yermuk kampında doğdu 1992), somaya mahmoudi (afganistan 1993 - 2021)\n\nçoğunun mezar taşında, kimlikleri belli olmadığı için, isim yazmıyor.\nölüm tarihleri belli değil.\nölenlerin kaçının kadın, kaçının erkek olduğu bile bilinmiyor.\ncesetleri ormanlarda, vadilerde, bataklıklarda, yollarda bulunmuş.\nbulunduklarında ileri derecede çürümüş olduklarından hemen gömülmeleri için hazır kazılmış mezarlar bulunduruyorlar.\n\neski bir imam, “ben gelmeden çok önce buraya gömülü bir sürü insan vardı\" diyor.\nyani müslüman olanlar dini vecibeleri yerine getirilmeden gömülmüşler.\nimam emekli olduktan sonra üç yıldır mezarlığın sorumluluğunu üstlenmiş. her mezara, gösterişsiz, sade taş konulmuş. imam, cenaze törenlerini kendisinin hallettiğini belirterek. \"buraya bir ceset geldiğinde müslüman geleneğine göre gömülür .\" diyor. mezarlığın bakımı, yakınlardaki gümülcine'den müslüman bir kişi tarafından sağlanıyormuş.\nköyün bağlı olduğu kasabanın belediye başkanına göre, hristiyan olduğu tespit edilen göçmenler ise başka bir mezarlığa defnediliyormuş.\norman içinde rastlanan kaçak göçmen suriyeli bir genç şöyle anlatıyor:\n“yürürken yerinden edilmiş insanlar olduğunu düşündüğüm iki ceset gördüm. vahşi hayvanlar tarafından yenilip, yutulan bir cesetle karşılaşıp karşılaşmayacağımı bilmiyorum\" *\n\nkimliği belirsiz göçmenlerin türk mezarlığı ise izmir’ de bulunuyor. kimliği saptanamayan göçmen cenazeleri mezardan sorumlu imam tarafından dini vecibeleri yerine getirilerek izmir büyük şehir belediyesi mezarlıklar müdürlüğü görevlileri tarafından defin işlemi tamamlanıyor. 2016 yılında mezar sayısı 100 civarı **\n\ngöçmenlerin kimsesiz mezarlıkları üzerine söylenecek, anlatılacak, yorumlanabilecek o kadar şey var ki…\nisimsiz, kimliksiz olan bu göçmen mezarlıkları insanlığın utanç abidesi olmalıdır.",
      "has_external_url": true
    }
  ]
}