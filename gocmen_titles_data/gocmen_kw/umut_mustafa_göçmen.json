{
  "scrape_info": {
    "timestamp": "2025-11-11T18:06:11.030639",
    "total_entries": 1,
    "input": "umut mustafa göçmen",
    "time_filter": null,
    "filters": [],
    "filter_external_urls": false
  },
  "entries": [
    {
      "title": "umut mustafa göçmen",
      "entry_id": "177077368",
      "author": "bilirsinizm",
      "date": "25.07.2025 13:58 ~ 14:00",
      "content": "verev ropdöşambr ile yarım röveşata romanının yazarı.\n\n''verev ropdöşambr ile yarım röveşata’yı neden yazdım?\n\nbu metni kaleme alırken bir roman tamamlamaktan çok, bir romanı eksiltmekle ilgilendim. başlangıcı olan ama ortası dağılmış, karakterleri belirgin ama sınırları silik, olayları yaşanmış ama artık hatırlanmayan bir anlatı kurmak istedim. çünkü bence bugünün insanı hikâye üretmiyor; hikâyesinin ne zaman koptuğunu hatırlamaya çalışıyor. verev ropdöşambr, yarım röveşata ve efdal bey, tam da bu kopuşun kırılgan izdüşümleri. kimlikleri sabit değil. zaman içinde birbirlerine karışıyor, anlatıcıyı taklit ediyorlar, hatta okurun zihninde bile yer değiştiriyorlar. bu bilinçli bir tercih. çünkü yazmak artık bir ‘oluş’ değil; bir ‘dağılma’nın ifadesi bana kalırsa. romanı yazarken, yer yer paul ricoeur’ün üçlü mimesis’inin etrafında dolaştım: olayın yaşanışı, yeniden anlatımı ve okur tarafından yeniden yapılandırılması. bu üç aşamanın da çöküşe uğradığı bir yapı hayal ettim. zira romandaki olaylar yalnızca unutulmuyor, aynı zamanda anlatılabilirliklerini de yitiriyor. o yüzden bu metinde olay örgüsü değil, olayın yankısı duyuluyor. netlik değil, boşluk hissi hâkim. his işleri bakanlığı gibi yapılar da bu çerçevede doğdu. burada hisler ifade edilmez; sadece belgelenir. ama o belgeler de bir çekmeceye kaldırılır, tozlanır, yok olur. tam da bu nedenle, karakterlerin yazıya döktüğü hiçbir şey kalıcı değildir. ve belki de en çok, o yazılamayan duygular yüzünden metin kendi içinde susar. oğuz atay’ın tutunamayanlar ve tehlikeli oyunlar’ındaki dil oyunları, iç monolog sarkmaları ve anlatıcıya yabancılaşma halleri— bana elbette ilham verdi. ama ben selim ışık ya da hikmet benol gibi karakterlerin anlatıya tutunmaya çalışmasını değil, anlatının kendisinden düşmelerini yazmak istedim. anlamaya değil, dağılmaya çalışan karakterler yarattım. romanın sonuna dair çok şey söylemek istemem. sadece şunu diyebilirim: final, bir tür çözülüş değil, çözülmenin kendisine teslim oluş. her şeyin görünmezleştiği, ama yok da olmadığı bir hâl. eğer siz de karakterlerin kim olduğuna karar veremediyseniz, kimin konuştuğunu tam çıkaramadıysanız, cümlelerin arasında boşluklar sezdiyseniz —orada, işte tam da orada başlıyor bu roman...''",
      "has_external_url": false
    }
  ]
}