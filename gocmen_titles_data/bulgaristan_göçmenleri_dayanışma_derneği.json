{
  "scrape_info": {
    "timestamp": "2025-11-11T18:17:59.715334",
    "total_entries": 1,
    "input": "bulgaristan göçmenleri dayanışma derneği",
    "time_filter": null,
    "filters": [],
    "filter_external_urls": false
  },
  "entries": [
    {
      "title": "bulgaristan göçmenleri dayanışma derneği",
      "entry_id": "178324766",
      "author": "bilirsinizm",
      "date": "12.09.2025 09:10",
      "content": "verev ropdöşambr ile yarım röveşata romanında kilit olayın gerçekleştiği mekandır. gode necmi'nin kıraathanesi olarak bilinir.\n\nhem kafamı dağıtıp hem de küçük su dökmek için gode necmi'nin bol rabarbalı kıraathanesine ilerledim. kıraathanenin yasalar önündeki ismi, bulgaristan göçmenleri dayanışma derneği idi. halk arasında kabul gören tanımıyla, saygınlığını kazanmış kallavi muhabbet merkezi. seksenlerin sonuna doğru bulgaristan’da hortlayan ırkçılık hareketlerinin zulme dönüşmesinin ardından soydaşlarımızın büyük bir kısmı, istanbul’da yeni yaşamlar kurmak zorunda kalmıştı. gode necmi ve akrabalarının hisleri o yıllarda jivkov rejimince tarumar edilmişti. bu dünyada nefes alıp veren canlının acı çekecek olması, kainatın değişmez kuralıydı. çileli zamanların gode’ye hediyesi bir tik olmuştu: ne zaman ikiye ayrılmış veyahut sıkılan bir limon görse katıla katıla kahkaha atmaya başlıyordu… limon konusunda tuhaf hassasiyete sahip gode necmi'nin ayrıca külüstür tüfeklere karşı merakı vardı. kıraathanenin sayısız kez üstünkörü badana edilmiş duvarlarında hunharca sergilerdi bu ateşli tutkusunu. bir de tanju okan'ın fotoğrafı asılıydı; renkleri soluk, çerçevesi kırık... az ötedeki yarı çürük komidinin üstünde iki baygın mum vardı. küçük su yolunda sıkışık sıkışık yol alırken \"dudaklarım kurudu aşk ateşiyle, bir damla su verecek o pınar nerde, gözlerim bir noktada dalgın soruyor, yıllardır dost bildiğim sevgilim nerde?\" diye mırıldanmaya başlamıştım inceden, posası çıkmış bir aşıktan hallice... çişim vardı lakin aynı anda varoluşsal sanrılarım imbiğe dönüşmüştü; alengirli yüreğime pıt çıt pıt çıt taze terane damlıyordu... gode necmi'nin gür sesiyle irkildim ürkek bir sincap misali: \"hangi godoş park etti ulan sümük rengi hacı murat'ı hanın tam girişine?’’ hacı murat değildir o gode necmi diyecek oldum; vazgeçtim. orta salondan biri ‘’buçuk biraderler olmasın sakın’’ diye geveledi. necmi hoşnutsuzdu. defalarca uyarmıştı han maliklerini. giriş kapanınca, dışarı servis yapmak zorlaşıyordu… dik han eskiydi, köhneydi; duvarları günden güne daha fazla rutubet tutuyordu. gode necmi ince hesapların adamıydı; yaşamının ilk yarısında çok fazla zaman kaybetmişti. şimdi hayatının ikinci evresinde mümkün mertebe dört nala koşmalıydı çektiği çilelerin hesabını görebilmek için. (basit bir hesaplaşma gibi algılanmasın; ortamdaki en büyük resme bakılsın)\ngode necmi’nin kardeşi fuat itü kimya 2. sınıftan terkti. ben de tıp fakültesi’ni yarıda bırakmıştım; farklı kuşaklardan da olsak her ikimiz de terk edenler kulübü üyesiydik. bulgaristan göçmenleri dayanışma derneği’ni ilk zamanlarda kardeşi fuat ve babasıyla birlikte işletiyordu necmi. babası sirozdan vefat edince okulu yarıda bırakmış, bıyıkları terlemeye fırsat bulamadan kıraathanenin tüm yükünü abisiyle birlikte sırtlamışlardı çelimsiz omuzlarının üstüne.\nçok içerdi necmi'nin babası; nam-ı diğer pala abi. bulgaristan göçmeni; plovdivli pala kenan. babasının sağken bitiremediği, bitirip evin bahçesinde unuttuğu rakı şişelerini çöpe atmamış, kıraathanenin rutubetiyle meşhur sol arka köşesindeki camsız camekana ince parmaklıklar çekerek eşe, dosta, düşmana ve müşterilere göstermeye başlamışlardı necmi ve fuat. gayrıresmi bir kamu spotuydu sergiledikleri ‘’içki dostunuz değildir’’ temalı.\n\nben heladayken, bir insancık beyaz karanfil düşürmüştü kıraathanenin girişinde. yolunu kaybedenler bugün hep dik han’a düşüyordu. usulca yerden alıp kaldırdım; tırabzanın kıyısına astım. şaşkınlık dediğimiz şey, kaderin hayatımızı renklendirmek için yolumuza belirsiz aralıklarla döşediği kaldırım taşından başka neydi ki?\n(bkz: verev ropdöşambr ile yarım röveşata), sayfa 7-8-9",
      "has_external_url": false
    }
  ]
}