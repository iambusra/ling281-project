{
  "scrape_info": {
    "timestamp": "2025-11-11T18:06:17.295712",
    "total_entries": 1,
    "input": "abd'nin planladığı dijital göçmen izleme sistemi",
    "time_filter": null,
    "filters": [],
    "filter_external_urls": false
  },
  "entries": [
    {
      "title": "abd'nin planladığı dijital göçmen izleme sistemi",
      "entry_id": "175359962",
      "author": "fionamimi",
      "date": "17.05.2025 09:07 ~ 10:09",
      "content": "elon musk’ın öncülüğünde abd'de kurulan department of government efficiency (doge), göçmenleri izlemek amacıyla yapay zeka destekli büyük bir veri tabanı oluşturmayı planlıyormuş. link, link1 bu veri tabanı, adalet bakanlığı, sosyal güvenlik kurumu, sağlık bakanlığı ve iç gelir servisi gibi devlet kurumlarından hassas bireysel verileri bir araya getirecek şekilde tasarlanıyormuş. projede palantir gibi geçmişte göçmen takibi ve suç soruşturmalarında yer almış veri analitik şirketlerinin de rol alacağı belirtiliyormuş.\n\ntrump yönetimi bu sistemi, göçmenlerin hızlı tespit ve sınır dışı edilmesi için etkili bir araç olarak görüyor. demokratlar da kişisel verilerin bu şekilde işlenmesinin hukuki ve etik sınırları ihlal ettiği görüşünde tabii.\n\nbu konu çok çok önemli. neden mi? çünkü bu bize dijital gözetim sistemlerinin geldiği nokta ve gideceği yön hakkında bir şeyler söylüyor. bu konu belki henüz farkında değilsiniz ama günümüzün acilen merkeze alınması gereken en ciddi insan hakları problemlerinden biri.\n\nbu haber vesileyle bu tür sistemlerin halklar için taşıdığı büyük tehlikeyi ele almak istiyorum. dijital ortamda elde edilen kişisel verilerin gizliliği konusu, maalesef bazı kendini uyanık zanneden cehalete saplanmış halkımızın (kim benim verimi ne yapsıncılar… he he evet fbi seni izliyorcular…) mikro boyutta baktığı için küçümsediği, ancak makro boyutta incelediğinizde çağın en önemli insan hakları sorunlarından biri, temel haklarımızın önünde büyük bir engel.\n\nhepinizin artık bilmesi gereken bir kavram var; big data!\n\nbugün büyük veri (big data) artık yalnızca teknik bir kavram değil. politik, sosyolojik ve etik tartışmaların merkezinde yer alması gereken bir gerçeklik. olağanüstü bir hızla ve büyüklükte dijital veri ürettiğimiz çağımızda, bu veriler artık varolan yöntemlerle depolanamaz hale geldi (bunun için çözümler aranıyor) ve bu veriler yapay zeka destekli sistemler tarafından anlamlandırılarak işlenebilir hale getiriliyor.\n\nbu noktada veri madenciliği (data mining) devreye girer. veri madenciliği, büyük veri yığınları içinden anlamlı örüntüler çıkarmayı, geleceğe yönelik tahminlerde bulunmayı, kişisel eğilimleri belirlemeyi ve karar destek sistemleri oluşturmayı sağlar. fakat günümüzde verilerin büyük çoğunluğu çevrim içi kaynaklardan, özellikle de sosyal medya platformlarından toplanmakta. bunun sonucunda web madenciliği ve sosyal medya madenciliği gibi yeni alanlar ortaya çıkmış ve insan davranışlarını çok daha derinlemesine analiz edebilen teknolojik araçlar gelişmiştir.\n\nsosyal medya üzerinden kişiselleştirilmiş içerik sunumu, kullanıcıların daha uzun süre platformda tutulması amacıyla algoritmalar tarafından sağlanırken bu süreç aynı zamanda kişilerin dünya görüşünü, siyasi eğilimlerini, hatta duygusal zaaflarını bile belirleyen bir mekanizmaya dönüşmüştür. bu kişiselleştirme süreçleri, dijital yankı odası (#174107741) kavramının da doğmasına neden olmuş ve kişilerin yalnızca kendi görüşlerine uygun içeriklere maruz kaldığı bir dijital izolasyon yaratmıştır.\n\nkişiselleştirilmiş veri işleme uygulamaları, yalnızca reklamcılıkta ya da tüketici davranışlarında kullanılmakla kalmıyor. bu sistemler artık kişilerrin siyasi eğilimlerini belirleyip, seçmen davranışlarını etkileyebilecek içeriklerle yönlendirmek üzere kullanılıyor. bu bağlamda cambridge analytica skandalı, facebook’un verileri nasıl kötüye kullandığını gösteren tarihsel bir örnek. bilmiyorsanız lütfen bakın. büyük veri teknolojileri sayesinde bireyin kim olduğu, neye inandığı, neye kızdığı, neden korktuğu analiz edilebilmekte ve bu bilgiler bireye yönelik stratejik dijital propagandaların zeminini oluşturmaktadır.\n\nsosyal medya platformlarının kullanıcı sözleşmelerini ayrıntılı biçimde incelediğinizde, bu sözleşmelerin temel işlevinin kullanıcıları korumaktan çok, şirketlerin veri toplama ve işleme faaliyetlerini hukuken meşrulaştırmak olduğunu görürsünüz. bu sözleşmelerde yer alan maddeler genellikle şirketlerin hemen her koşulda kullanıcı verilerini toplayabileceğini gösterir. verilen taahhüt, bu verilerin kullanıcıya zarar verecek şekilde kullanılmayacağı yönündedir. sözleşmelerin satır aralarında, kullanıcıların davranışsal verilerinden biyometrik bilgilerine, konum geçmişinden özel mesaj içeriklerine kadar çok çeşitli verilerin “daha iyi hizmet sunmak”, “bilimsel araştırmalara katkıda bulunmak” ya da “sistemin güvenliğini sağlamak” gibi gerekçelerle işlenebileceği istisnalar yer alır. bu maddeler, kullanıcıların rızasını aldığını varsayan ama gerçekte açık rıza dan uzak olan detaylarla doludur. böylece, veri toplama süreci hukuken geçerli ama etik açıdan çok çok tartışmalıdır.\n\nher ne kadar veriler anonimleştiriliyor gibi görünse de (bkz: anonimleştirme), yapay zeka algoritmaları sayesinde bu anonimlik çoğu zaman geri döndürülebilir ve kişiyi tekrar tanımlanabilir hale getirilebilir (bilişimciler bunu çok iyi bilir...).\n\nbüyük veri ile yapay zeka arasındaki ilişki artık yalnızca bireysel davranışları değil, toplumsal olayları da öngörebilme kapasitesine ulaşmıştır. yapay zeka modelleri, geçmiş verilerden hareketle toplumun nasıl reaksiyon vereceğini, hangi koşullarda sosyal hareketliliğin artacağını, hatta politik ya da ekonomik krizlerin potansiyel çıkış noktalarını dahi tahmin edebilmektedir. bu bağlamda büyük veri teknolojisi, devletler ve teknoloji şirketleri için bir tür toplumsal kehanet makinesi işlevi görmeye başlamıştır.\n\nbu tahmin gücü, yalnızca gözlemleme amacıyla değil, yönlendirme ve manipülasyon için de kullanılabilir hale geldi. toplumun hangi anlarda hangi içeriklere daha yatkın olduğu, hangi fikirlerin yayılabileceği ya da bastırılabileceği gibi veriler analiz edilerek dijital politikalar belirlenebiliyor. bu durum, toplumsal dinamizmin, önceden kestirilebilen ve dolayısıyla kontrol edilebilen bir olguya dönüşmesi anlamına gelir ki bu, özgürlük ve özerklik kavramları açısından son derece tehlikeli bir gelişme. elon musk abd’de sizce nasıl iktidarı değiştirmeyi başardı bir x platformu ile?\n\npeki bu dijital kuşatma karşısında bireyler ve toplumlar tamamen çaresiz mi? bilemiyorum. pek umudum yok ama ben “karşı gözetim” (sousveillance) kavramını kritik görüyorum bu noktada. (#175032996) karşı gözetim, yukarıdan aşağıya kurulan denetim sistemlerine karşı, aşağıdan yukarıya bir şeffaflık talebini, izleyenin izlenmesini, denetleyenin denetlenmesini ifade eden bir kavram. bu, hem teknik hem etik bir direniş biçimi. gözetim teknolojilerinin yalnızca devletin ya da dev şirketlerin elinde toplanması değil, halkın da bu mekanizmaları takip etme hakkı ve becerisine sahip olması gerektiği bir anlayışı temsil ediyor.\n\nbu direniş yalnızca teknik bilgiyle değil, aynı zamanda etik ve hukuki bir bilinçle mümkün olur. yapay zekayı artık küçümsemekten vazgeçin! lütfen biraz okuyun, araştırın. kişisel verilerin korunması, değişerek kuşa dönen mahremiyet algımızın dijital ortamlarda yeniden gözden geçirilmesi ve vatandaş bilincinin bu yönde geliştirilmesi çok çok hayati.\n\nçin'de uygulanan sosyal kredi sistemi bu açıdan önemli bir örnek’tir. bu sistemi akademik düzeyde incelemiş araştırmacıların çalışmalarına bakın, meselenin boyutlarını anlamak açısından oradaki sistemi bir inceleyin.\n\nbakın toplumdaki “benim verimi kim ne yapsın?” şeklindeki düşünce biçimi, bu sistemin en güçlü dayanağıdır. sorun bireyin tekil verisi değil. bu verilerin birleştirilerek oluşturulan toplumsal gözetim mimarisidir. her bir bireyin küçümsediği verisi, aslında büyük resmi oluşturan mozaikte bir parçadır ve bu parçalar bir araya geldiğinde, teknolojik olarak donatılmış bir iktidarın elinde sınırsız bir denetim gücüne dönüşüyor.\n\nbugün yalnızca göçmenler için planlanan bu sistemler, yakın gelecekte hepimizi kapsayabilir. çünkü şirketler ve devletler zaten bizim hakkımızda neredeyse her şeyi biliyorlar. onlara verdiğimiz verilerle bizi bizden daha iyi tanıyan algoritmalar geliştiriyorlar. bu verilerle bizi yönlendiren, yöneten ve gelecekte belki de tamamen kontrol eden bir dijital düzen inşa ediliyor.\n\nbu nedenle, kişisel verilerin korunması meselesi, artık yalnızca hukukçuların ya da bilişim uzmanlarının değil, tüm halkın mücadele etmesi gereken bir insan hakları sorunu!\n\n(bkz: panoptikon)",
      "referenced_content": [
        {
          "type": "entry",
          "title": "yanki-odasi",
          "entry_id": "174107741",
          "author": "fionamimi",
          "date": "30.03.2025 09:47 ~ 17.05.2025 09:14",
          "content": "kişiselleştirme, ister kişisel tercihlere dayalı isterse algoritmalar tarafından belirlenen bir süreç olsun, dijital dünyada düşünce özgürlüğünün örtük bir sansürüdür. her gün, sosyal medya platformları ve algoritmaların kişiselleştirme filtrelerinden geçerken, ilgi alanlarımızla örülü duvarların ardında dolaşan, dev aynalarla dolu bir labirente giriyoruz. bu labirentte kendi zihinsel yansımamızı izlerken, her adım attığımızda bu yansımanın gerçeğimizle ne denli örtüştüğünü sorgulamak giderek güçleşiyor.\n\nkamusal alan (kantçı anlamda), bir toplumun gelişimi için en önemli unsurlardan biridir. bu bağlamda sosyal medya, dijital bir meydan, yeni bir kamusal alan olarak değerlendirilebilir. bu alanda düşüncelerin çarpışması, çatışması ve bu çatışmalar sonucunda yeni anlayışların doğması gerekmektedir. günümüzde ise, algoritmik yankı odaları olarak adlandırılan mekanlarda, farklı, alışılmadık ve sarsıcı olan her şey filtreleniyor. sosyal medya bize, renklerini inançlarımızdan, desenlerini siyasi görüşlerimizden ve ölçüsünü alışkanlıklarımızdan alan, kumaşı veri ipliğinden olan zihinsel kıyafetler örüyor. bu kıyafetler, düşüncelerimizi şekillendirmekle kalmıyor, aynı zamanda onları zorunlu ve doğalmış gibi kılıyor. oysa zihnimiz doğduğunda, çıplaktır ve bu çıplaklık, özgürlük ve dönüşüm potansiyelini taşır. günümüzde bu çıplaklık algoritmik enformasyonla örtülmektedir. hatta bu örtü, zamanla zihnin derisi halini almaktadır.\n\ndijital olan ilişkilerde, birini görünmez kılmak ve filtrelemeye izin vermek, düşünce özgürlüğü için büyük bir tehdit oluşturur. dijital dünya, görünmez kılmanın ötesinde, bizi bu insanların fikirlerine karşı duyarsızlaştırır ve yok saymamıza neden olur. ancak bu görünmezlik, yalnızca sosyal medya algoritmalarının değil, bireysel seçimler ile gönüllü bir izolasyonun da sonucudur.\n\ndijital dünyada düşünce özgürlüğünü yeniden kazanmak, sadece teknik veya sosyal bir mesele değil, aynı zamanda epistemolojik bir meseledir. kişiselleştirme ve algoritmik izolasyon, zihinsel özgürlüğün ardındaki en büyük engelleri oluşturur. gönüllü izolasyondan kaçınmak, düşünsel genişlik, esneklik ve çeşitlilikten beslenen bir zihnin inşası açısından çok önemli bir adımdır.",
          "has_external_url": false
        },
        {
          "type": "entry",
          "title": "karsi-gozetim",
          "entry_id": "175032996",
          "author": "fionamimi",
          "date": "04.05.2025 01:47 ~ 29.05.2025 14:44",
          "content": "karşı gözetim (countersurveillance), gözetim toplumu na karşı geliştirilen en önemli stratejilerden biri olarak iktidarın kamuoyunu gözetlemesine karşı bireylerin veya toplulukların kendi araçlarını kullanarak gözetimi tersine çevirmesi veya ifşa etmesi anlamına gelir.\n\nbilgisayar teknolojileri ve internetin yaygınlaşmasıyla panoptik gözetim (bkz: panoptikon) mekansal sınırlarını aşarak dijital ortama taşınmıştır. sosyal medya platformları, big data ve sürekli veri akışı, bireylerin gönüllü olarak izlenmelerine olanak tanıyan bir dijital panoptikon yapısı doğurmuştur. bu yeni gözetim biçimi artık sadece devletlerin değil, şirketlerin de algoritmalar yoluyla kişilerin davranışlarını izlemesine, yönlendirmesine ve kontrol etmesine olanak veriyor. gözetim günümüzde, insanların tüm yaşam alanlarına nüfuz etmiş durumda.\n\nancak teknolojik gelişmeler çoğu zaman gücü elinde tutanlar için bir avantaj gibi görülse de, aynı araçlar zayıf ya da dezavantajlı kesimler için de bir savunma mekanizmasına dönüşebilir. teknoloji yalnızca baskı kurmak için değil, bu baskıya karşı durmak için de kullanılabilir. mesela, kişilerin dijital dünyada gizliliklerini korumak için yazılımcılar tarafından geliştirilen vpn gibi araçlara yönelmesi ip adreslerini gizlemek ya da kişisel verileri şifrelemek gibi önlemleri kaşı gözetim araçlarıdır.\n\nkarşı gözetim sadece kendini gizleme ve kaçma değil aynı zamanda sistemin açıklarını ve gözetleyeni ifşa etme veya gözetleyeni gözleme şeklinde de gerçekleştirilir. örneğin; polis kameralarını izlemek, biyometrik tanıma sistemlerini analiz edip zayıf noktalarını teşhir etmek, kamusal alanlardaki kameraları tespit etmek, hatta en basit şekliyle polis müdahalelerini kamerayla kayıt altına almak vs.\n\nbugün, dijital gözetim teknolojileri olağanüstü boyutlara ulaşmış olsa da, bu araçların hala toplumun geneli tarafından da kullanılabiliyor olması, dünyanın hala 1984 distopyasına dönmemesinin en önemli sebeplerinden biri. bu nedenle, teknolojinin bireyleri korumak, gizliliği savunmak ve toplumsal şeffaflık sağlamak amacıyla da kullanılabileceğini görmek hayati önemde. bu araçlara erişimin korunması ve toplumun bunları talep etmesi çok çok önemli.\n\nözellikle yapay zekanın kamu tarafından karşı gözetim için kullanılmasını çok kritik görüyorum. bu işlerin felsefi-etik boyutuna kafa yoran bilişimci dehalar yapay zekanın, bu teknolojileri geliştirenlere ve her türlü iktidara karşı halkı koruyacak şekilde kullanımı üzerine kafa yormaları gerekiyor. karşı yazılımlar geliştirmeleri, sansür mekanizmalarını ve algoritmik önceliklendirmeleri analiz edip ifşa etmeleri, büyük veri setlerini analiz ederek toplumsal eşitsizlikleri ve her türlü alengirli işi görünür kılarak karar vericileri kamuoyu önünde sorumlu tutmak amacıyla veri raporları hazırlamaları, anonim kalabilmek ve daha güçlü şifrelemeler oluşturabilmek için yöntemler geliştirmeleri, yapay zeka üretimi manipülatif ve provokatif görsellerin tespiti ve karşı dijital anlatı oluşturmaları, blockchain tabanlı her türlü inovasyon gibi daha sayılabilecek birçok eylem, günümüzün dijital \" project mayhem \" girişimleri olarak düşünülebilir.\n\nancak burada daha büyük bir mesele kapıda bekliyor... eğer yapay genel zeka (agi) geliştirilirse, bu tür bir teknolojinin toplumun genel kullanımına sunulmayacağını öngörmek zor değil. insan düzeyinde ya da ötesinde bir bilişsel kapasiteye sahip yapay zekanın yalnızca belirli güç odaklarının kontrolünde kalması, sivillerin elindeki en güçlü dijital araçların dahi etkisizleşeceği yeni bir denetim rejimi anlamına gelebilir. artık bizim erişimimizde olmayan bir teknolojik güç, karar alma süreçlerinde, bilgiye erişimde ve gerçekliğin inşasında mutlak bir avantaj yaratacaktır. bu nedenle sadece bugün değil, geleceğin olası teknolojilerine karşı da bugünden etik, hukuki ve toplumsal savunma hatlarını kurmak zorundayız. ama sivillerin bu konuda başarılı olacağı konusunda pek umutlu değilim maalesef...\n\nedit: bu kavramla ilgili okumanızı önereceğim kitap panopticon 2.0 alternatif medya ve karşı-gözetim",
          "has_external_url": true
        }
      ],
      "referenced_entry_ids": [
        "174107741",
        "175032996"
      ],
      "has_external_url": true
    }
  ]
}