{
  "scrape_info": {
    "timestamp": "2025-11-11T18:26:57.135437",
    "total_entries": 1,
    "input": "hiç durmaksızın türklere akın eden ruslar",
    "time_filter": null,
    "filters": [],
    "filter_external_urls": false
  },
  "entries": [
    {
      "title": "hiç durmaksızın türklere akın eden ruslar",
      "entry_id": "143155023",
      "author": "ekonomi",
      "date": "26.09.2022 08:26 ~ 08:28",
      "content": "türk-rus ilişkilerinin zirve yaptığı 2022'de, iyi ilişkilerin sürdürülmesi için tüm çabanın sarf edilmesi gerektiği konusunda hiç tereddüte yer olmamakla birlikte, uluslararası ilişkilerin tarih disiplini ile kurması gerekli olan ilişkiyi de hiç göz ardı etmemek gerekir.\n\ntarih bir bütündür ve kümülatif (üzerine ekleyen) bir disiplindir. her yüzyılın gerekçesi bir önceki yüzyılın gelişmelerinde gizlidir. dolayısıyla içinde bulunduğumuz yüzyılı yorumlayabilmek için bir önceki yüzyılı bilmek gerekir.\n\nson 200 yılda rusların türkler karşısında nasıl bir tavır sergilediğini bilmeden hareket etmemek, ayağı yere basan bir dış politika için olmazsa olmaz şarttır. şimdi xıx. yüzyılın başından itibaren süregelen ve \"hiç durmadan türklere akın eden ruslar\" başlığı ile tanımlanabilecek 4 önemli savaş dönemine bakmak, 2022 türk-rus ilişkilerine çok daha temkinli yaklaşmak için uyarıcı bir etki verecektir. lütfen aşağıdaki bilgileri okuyarak hafızanızı tazeleyiniz.\n\nxıx. yüzyıl türk-rus ilişkilerine bakıldığında 1806-1878 arasında gerçekleşmiş 4 büyük osmanlı-rus savaşının türk-rus ilişkilerini çerçevelendirdiği görülecektir.\n\nbirincisi 1806-1812 arasında gerçekleşmiş olan ve bükreş antlaşması’nın yapılmasıyla sonuçlanan savaş;\n\nikincisi 1828-1829 arasında gerçekleşmiş olan ve edirne antlaşması’nın yapılmasıyla sonuçlanmış olan savaş;\n\nüçüncüsü 1853-1856 arasında gerçekleşmiş olan ve paris antlaşması’nın yapılmasıyla sonuçlanan savaş;\n\ndördüncüsü ise 1877-1878 (rumi 1293: 93 harbi) arasında gerçekleşmiş ve ayastefanos antlaşması’nın yapılmasıyla sonuçlanan savaştır.\n\nbununla birlikte “yunan isyanı”, “akkirman sözleşmesi”, “mehmet ali paşa isyanı” ve “hünkar iskelesi antlaşması” başlıkları da bu dönemin önemli kırılma noktalarıdır.\n\ntürkler ve ruslar tarihin eski zamanlarından beri etkileşim halinde olmuştur. asya kıtasının birçok yerinde baskın figür olan türkler, karadeniz’in kuzeyinde de egemen bulundukları dönemde, burada ortaya çıkan rus unsurları yüzyıllarca tahakküm altında tutmuşlardır. ne var ki bölgeye hakim olan moğol-türk devleti altın orda devleti’nin yıkılması siyasal dengeleri değiştirmiş ve 15. yüzyılın sonlarına gelindiğinde burada artık bağımsız bir rus devleti ortaya çıkmıştır. osmanlı devleti bu yeni yeni palazlanan devletçikle ilk etapta doğrudan ilişki kurmamış, 16. yüzyılın başlarından itibaren, egemenliği altındaki kırım hanlarını vasıta ederek bu devletle görüşmeye başlamıştır. üç döneme ayrılması gereken osmanlı-rus ilişkilerinin ilk dönemi, 16 ve 17. yüzyıllar boyunca süren, osmanlı devleti’nin rus devleti’ni kendisine denk kabul etmediği bu dolaylı görüşmeler dönemidir. 18. yüzyılı kapsayan ikinci dönem ise, rus devleti’nin artık osmanlı devleti’ne denk bir devlet olarak kabul edildiği dönemdir. üçüncü dönem ise rus devleti’nin osmanlı devleti’ne kesin üstünlük sağladığı 19. yüzyıl ve sonrası dönemdir. işte burada osmanlı devleti’nin çoğu zaman ruslara karşı zor durumda kaldığı bu üçüncü dönem analiz edilmiştir.\n\n1-) 1806-1812 osmanlı-rus savaşı ve bükreş antlaşması:\n\n19. yüzyılın başında osmanlı devleti fransa ile bir ittifak anlaşması yapmıştı. buna göre rusya ortak düşman kabul ediliyordu. bununla beraber osmanlıların napolyon ile yaptığı bu antlaşma, halen yürürlükte olan osmanlı-rus antlaşmasını ihlal ediyordu. dahası osmanlı devleti napolyon’un teşvikleriyle, egemenliği altındaki eflak ve boğdan beylerini azletmiş ve boğazları da ruslara kapatmıştı. ruslar ise osmanlılar ile aralarındaki antlaşmaya aykırı olan bu hareketleri derhal protesto etmişti. bu gelişmeler karşısında ingilizler ruslar tarafında yer almış ve bu durum osmanlıyı telaşa düşürmüştü. bu iki güçlü devletin (ingiltere ve rusya) yaptığı baskılar sonucu osmanlı devleti boğazları tekrar ruslara açmak zorunda kaldı; azledilen beyleri de göreve iade etti. ne var ki rusya, diplomatik gelişmeler yaşanırken savaş hazırlıklarına başlamıştı bile. ruslar 1806 ekiminde savaş ilan etmeden eflak ve boğdan’ı işgal etti. bunun üzerine osmanlı devleti de rusya’ya savaş ilan etti.\n\nnapolyon, türkleri teşvik ederek ruslarla savaşa soktuktan sonra derhal ruslardan tarafa geçti. fransızlar, 1807 tilsit antlaşması ile ruslara eflak ve boğdan’ı osmanlı’dan almaları için destek olacakları sözü veriyorlardı. bu halde napolyon tehlikesini savuşturduğunu düşünen ruslar, osmanlı topraklarına saldırıyı artırdılar. savaş böylece aralıklarla 5 yıl devam etti. 1812’ye gelindiğinde rus kuvvetleri baserabya, eflak, boğdan, dobruca ve kuzey bulgaristan’ı işgal etmişti. nihayetinde 5 yıllık savaş 28 mayıs 1812’de imzalanan bükreş antlaşması ile sonlandırıldı. buna göre baserabya rusya’ya, eflak ve boğdan osmanlı’ya verilecek; sırplara otonomi verilecek; osmanlı devleti bosna ve eflak’tan 2 yıl vergi almayacak; tuna nehri rus ve osmanlı gemilerine açık tutulacak; prut nehri iki ülke sınırı olacak; anapa kalesi ve kuban nehri ağzından güneyde bzıb nehri ağzına kadar uzanan karadeniz şeridi osmanlı’ya, bzıb nehri’nden güneydeki rion nehri’ne kadar olan karadeniz şeridi ruslara bırakılacaktı. ayrıca ruslar bu antlaşma ile ileride balkan devletlerine örnek teşkil edecek sırp otonomisini sağlamış oluyorlardı. dahası balkan devletlerine nüfuz edebilecekleri bir yol olan tuna nehri’ne dair ticari haklar da elde ettiler. daha başka kafkasya’da dahi bazı haklar elde ettiler. bu gelişmeler ise osmanlı devleti için parçalanmanın habercisi demekti. çünkü ruslar bu antlaşmayla karadeniz’in hem batısından hem doğusundan osmanlı tebaasına dokunmaya başlayacaktı.\n\n1a-) 1826 akkerman sözleşmesi:\n\nakkerman sözleşmesi ya da antlaşması 7 ekim 1826’da romanya’nın akkerman kentinde osmanlı ve rus devletleri arasında imzalanmış bir düzenleme antlaşmasıdır. bükreş antlaşması’nın tekrar gözden geçirilmesini talep eden rusya devleti tarafından gündeme getirilmiştir. bükreş antlaşması’nı tadil etmek talebiyle masaya oturan rusya, yeni antlaşmada osmanlı’ya karşı taleplerini o kadar genişletmiştir ki, akkerman antlaşması rusya’nın lehine maddelerle dolu bambaşka bir antlaşmaya dönüşmüştür. sekiz madde ve iki ekten oluşan yeni antlaşmaya göre; osmanlı devleti, bükreş antlaşması’nda elde ettiği kafkas kalelerinden vazgeçiyor; rus uyruklarının savaş zararlarını ödemeyi kabul ediyor; rus tüccarlarına osmanlı topraklarında serbest ticaret hakkı tanıyor ve rus hükümetinin yabancı ticaret gemileri hakkında, karadeniz ticaretini geliştirmek için girişeceği teşebbüsleri destekleme sözü veriyordu. antlaşmanın eklerinde ise; eflak ve boğdan voyvodalarının bundan sonra boyarlar (aristokratlar) tarafından seçilecekleri ve bunların osmanlı yönetiminden bağımsız hareket edebilecekleri, ayrıca rusya devleti’nin onayı olmadan görevden alınamayacakları hususları şarta bağlanıyordu. ikinci ekte ise daha önce sırplara tanınan otonomi (özerklik) haklarının osmanlı tarafından hayata geçirilmesi onaylatılıyordu. akkerman antlaşması ile baserabya’da ruslar lehine bir sınır düzenlemesi de yapılmıştı.\n\n1b-) yunan isyanı:\n\nyunan isyanı türk-rus ilişkilerinde mutlaka değinilmesi gereken bir gelişmedir. çünkü yunan milletini, yüzyıllardır egemenliğinde yaşadığı türklere karşı kışkırtan, cesaretlendiren ve destek veren ilk ve en önemli devlet rus devleti’dir.\n\nfiliki eterya üç rum tüccar tarafından, 1814’te odessa’da kurulan ve “dostluk cemiyeti” olarak lanse edilen bir cemiyettir. kısa zamanda istanbul, sakız, sisam, yanya, bükreş, yaş, trieste, peşte ve moskova’da şubeler açan cemiyetin asıl amacı, osmanlı devleti’nden bağımsızlığını kazanmış bir yunan devleti kurmaktı. kısa zamanda örgütlenen cemiyetin 1820’de 400.000 üyesi vardı. cemiyetin başında ise rus çarı ı. alexander’ın savaş yaveri alexandros ıpsilanti vardı. ilk başkanlık ilk önce çara teklif edilmiş, rus çarı ise görevi en yakın yaverine tevdi etmiştir. dolayısıyla rusçarı cemiyetin varlığından kurulduğu günden beri haberdardır ve yaveri aracılığıyla bu cemiyeti desteklemektedir.\nçarın yaveri ıpsilanti hazırlıklarını tamamladıktan sonra 6 mart 1821’de 3000 kişilik bir grupla eflak ve boğdan’da isyanı başlatmıştır. ancak burada isyan başarısız olmuştur. aynı ayın sonunda bu kez de ıpsilanti’nin kardeşi demetrios mora’da bir isyan başlatmıştır. bu kez umduğu gürültüyü koparan filiki eterya cemiyeti ve rus destekçileri isyanı büyütmüşlerdir. 1824’e kadar isyanı bastıramayan osmanlı yönetimi nihayetinde mısır valisi kavalalı mehmet ali paşa’dan gelecek yardımı kabul etmiştir. edeceği yardım karşılığında mora ve girit valiliğini talep eden mehmet ali paşa, teklifinin kabul edilmesiyle oğlu ibrahim paşa’yı bölgeye göndermiştir. ibrahim paşa burada rumları bastırmıştır. ancak rumların zor duruma düştüğünü gören ruslardan başka, “helen sevicisi” diğer avrupa devletleri de olaylara müdahil olmak ve ayrılıkçı filiki eterya cemiyetini desteklemek için harekete geçmişlerdir.\n\nnihayetinde 1824’te sen-petersburg’da bir kongre toplanması sağlanarak bağımsız bir yunan devletinin temellerini oluşturacak, yunan milletinin lehine olan bazı haklar sağlanmıştır. 3 yıl sonra ise rus, ingiliz ve fransız hükümetlerinin imza attığı londra antlaşması ile otonom bir yunanistan’ın bu üç devlet tarafından tanındığı ilan edilmiştir. dahası bu antlaşmaya göre osmanlı devleti yunan özerkliğini kabul etmeyecek olursa bu üç devlet şartların zorla kabul ettirilmesi için her türlü olanak ve güçlerini birlikte kullanarak, osmanlı devleti’ni, bu şartları kabul etmeye mecbur bırakacaklarına dair karar almışlardır. osmanlı devleti ise bu londra antlaşması’nı ve iç işlerine karışılmasını şiddetle reddetmiştir. bunun üzerine rus, ingiliz ve fransız müttefikler derhal mora’ya müşterek donanmalarını göndermişler ve navarin’de demirli bulunan osmanlı-mısır donanmasını 20 kasım 1827’de topa tutarak imha etmişlerdir. saldırıda 6000 osmanlı denizcisi hayatını kaybetmiştir.\n\n2-) 1828-1829 osmanlı-rus savaşı ve edirne antlaşması:\n\nnavarin baskını, hazırlıksız yakalanan osmanlı için ağır bir kayıp olmuştur. bu baskında osmanlı donanması neredeyse tamamen yok olmuştur. baskın sonrası osmanlı devleti derhal durumu protesto etmiş ve tazminat talep etmiştir. bu dönemde padişahlık makamında oturan ıı. mahmut, akkerman antlaşması’nı feshettiğini ve boğazları ruslara kapattığını ilan etmiştir. baskın müttefiklerinden fransa ve ingiltere osmanlı ile bir savaş istemedikleri için itidalli davranarak uzlaşmacı tavır sergilemişlerdir. ancak savaş çıkması için hazırda bekleyen rusya ise bu durumu derhal değerlendirmiş ve osmanlı’ya savaş ilan etmiştir. yeniçeri ocağının kaldırıldığı, yeni bir askeri yapılanma dönemine girildiği bir aşamada gelen bu savaş durumu osmanlı devleti’ni çok zor durumda bırakmıştır. 1829’un 27 haziran’ında doğudan erzurum’a, 28 ağustos’unda batıdan edirne’ye kadar inen ruslar, osmanlı devleti’ne ağır bir yenilgi yaşatmışlardır. artık istanbul’u tehdit eder vaziyete gelmiş rus kuvvetleri sebebiyle ıı. mahmut barış teklif etmek zorunda kalmıştır. rusların teklifi kabul etmesiyle 14 eylül 1829’da edirne antlaşması imzalanmıştır.\n\nyunanların osmanlı’dan bağımsız bir devlet kurması çabaları yüzünden çıkan savaş, osmanlı devleti’nin yunan bağımsızlığını kabul etmek zorunda kalmasıyla sonuçlanmış, rusların gayretle başını çektiği yunan bağımsızlık talebi bu savaşla sağlanmıştır.\n\nosmanlı devleti edirne antlaşması ile yunan krallığı’nın kurulmasını kabul etmekten başka; kafkasya’da çerkesya üzerindeki haklarını da kaybediyordu. kuban nehri ile bzıb nehri arasındaki karadeniz kıyı kontrolü rusya’ya devrediliyor; poti, anapa, ahıska ve ahılkelek de rusya’ya bırakılıyordu. atanacak eflak ve boğdan beylerinin görev süreleri bundan böyle ömür boyu olarak belirleniyor; bölgedeki kalelerin yıkılması karara bağlanıyor ve türk askerinin eflak ve boğdan’ı terk etmesi isteniyordu. akkerman sözleşmesi’nde sırbistan’a verilen imtiyazlar edirne antlaşması’nda teyit ediliyor; rus ticaret gemilerinin boğazlardan geçişi ve rus tüccarların osmanlı topraklarındaki ticari teşebbüsleri de yine bu antlaşmayla garanti altına alınıyordu. ayrıca osmanlı devleti 11.500.000 duka altını tazminat olarak ödemeye mahkum ediliyordu.\n\n2a-) mehmet ali paşa isyanı ve rusya:\n\nosmanlı’nın mısır valisi mehmet ali paşa’nın yunan isyanını bastırması karşılığında alacağı haklar osmanlı tarafından karşılanmayınca mehmet ali paşa isyan etmişti. suriye üzerinden anadolu’ya giren mehmet ali paşa kuvvetleri osmanlı kuvvetlerini yenerek istanbul’a doğru ilerliyordu. osmanlı’nın, isyancı bir valisi karşısında aciz duruma düştüğünü gören rusya, güçlü bir mehmet ali paşa’nın istanbul’a girerek osmanlı devleti’ni ele geçirmesindense güçsüz durumdaki ıı. mahmut osmanlı’sını istediği gibi kullanabileceği düşüncesiyle, padişaha yardım teklifinde bulundu. ıı. mahmut teklifi kabul etti. bunun üzerine rus donanması 20 şubat 1833’te büyükdere önlerine demir attı. istanbul’un korunması için 15.000 rus askeri boğaz’a çıktı. bu durum avrupalı devletlerin hoşuna gitmemişti. derhal istanbul’daki elçilikleri vasıtasıyla mehmet ali paşa ile osmanlı yetkilileri arasına girerek anlaşmalarını sağladılar. 14 mayıs 1833’te imzalanan kütahya antlaşması’na göre mehmet ali paşa’ya şam ve adana valilikleri verildi. mehmet ali paşa meselesi şimdilik böylece yatıştırılmıştı.\n\n2b-) 1833 hünkar iskelesi antlaşması:\n\nmehmet ali isyanı yatışmış ve isyancı kuvvetler geri çekilmeye başlamıştı. ancak yardım için gelen rus donanması ve boğaz’daki rus askerleri yerlerinde durmaktaydı ve bir geri çekilme belirtisi görünmüyordu. hal böyle iken 5 mayıs 1833’te rus çarının büyük yetkilerle donattığı olağanüstü elçi aleksey orlof istanbul’a geldi. bu gelişe bakılırsa rusya osmanlı topraklarından öylece çıkıp geri dönmeyecekti; yaptığı yardımın bedelini isteyecekti. çok geçmeden ziyaretin nedeni belli oldu. orlof istanbul’a bir savunma ittifakı teklifi için gelmişti. görüşmeler neticesinde iki devlet arasında bir antlaşma imzalandı. 8 temmuz 1833’te imzalanan ve rus kuvvetlerinin karargah kurduğu beykoz hünkar iskelesi nedeniyle aynı adı alan antlaşma, görünüşte sadece yardımlaşma antlaşmasıydı. ancak bu antlaşma fransa ve ingiltere’yi oldukça rahatsız edecekti.\n\nçünkü antlaşmaya göre boğazlar rus kuvvetlerine açılmaktaydı.\n7 maddeden oluşan antlaşmanın maddeleri 6’sı açık 1’i gizli olarak tanzim edilmişti. buna göre;\n\n1) “ebedi sulh ve ittifak” sağlanacaktır. tarafların her türlü tecavüzden korunması amaçtır.\n\n2) eski antlaşmalar aynen tasdik edilmektedir.\n\n3) tarafların tekrar yardıma ihtiyacı olursa karadan ve denizden derhal tekrar yardım sağlanacaktır.\n\n4) yardım talep eden gerekli masrafı ödeyecektir.\n\n5) antlaşma süresi 8 yıldır.\n\n6) antlaşma 2 ay içinde onaylanacaktır.\n\ngizli 7) “rusya imparatoru bu antlaşmanın türkiye’ye sağladığı rus yardımına karşılık, rusya’ya maddi bir yardım yapmanın osmanlı hükümetine yükleyeceği gider ve güçlükleri takdir ettiğinden, bir gün osmanlı devleti böyle güçlükleri ve giderleri karşılamak zorunda kalırsa rusya bu yardımı türkiye’den istemeyecektir. babıali, karşılıklı yardım kuralınca gerektiği vakit rusya’ya yapmakla ödevli olduğu yardım yerine siyasi ve askeri kuvvetini rusya’nın çıkarına uygun olarak çanakkale boğazı’nın kapanması için kullanacak, yani boğazdan herhangi bir yabancı savaş gemisinin geçmesine izin vermeyecektir.”\n\ngizli maddenin de ortaya çıkmasından sonra ingiltere ve fransa durumu protesto etmiştir. çünkü bu antlaşmaya göre her ne kadar boğazlara dair net bir açıklık söz konusu olmasa da, eski antlaşmalara yapılan atıflara göre ruslar çanakkale’den geçerek rahatça akdeniz’e inebilirdi.\n\n1839’a gelindiğinde kütahya antlaşması’ndan memnuniyetsiz olan mehmet ali paşa tekrar isyan hareketine girişti. 23 haziran’da nizip’te osmanlı kuvvetleriyle savaşa tutuşan mehmet ali kuvvetleri yine galip geldi. rusların, bu dönemde halen yürürlükte olan hünkar iskelesi antlaşması’nı devreye sokacağını düşünen avrupalı devletler, hemen osmanlı devleti’ne bir nota vererek mehmet ali paşa ile kendilerinin onaylamadığı bir anlaşma yapılması halinde bu anlaşmayı tanımayacaklarını bildirdiler. rusya ise hünkar iskelesi antlaşması’ndan vazgeçtiğini ve boğazlar meselesini uluslararası bir konferansta görüşmek istediğini bildirdi.\n\n15 temmuz 1840’da londra’da toplanan konferansa ingiltere, rusya, avusturya ve prusya katıldı. burada mehmet ali paşa ile ilgili alınan karara göre;\n\n“1- mısır babadan oğula geçmek üzere, suriye ve akka ise kaydı hayat şartıyla mehmet ali paşa’ya bırakılacaktır.\n\n2- mehmet ali paşa ilk on gün içinde bunu kabul etmezse yalnız mısır kendisine bırakılacak, ikinci on günde bunu da kabul etmezse o da elinden alınacaktı.”\n\nmehmet ali paşa teklifi reddetti. neticede ingiltere, avusturya ve rusya devletleri ile savaşan mehmet ali paşa mağlup olarak mısır valiliği ile yetineceğini bildirdi. osmanlı padişahı da mısır valiliğini babadan oğula geçmek suretiyle mehmet ali paşa’ya verdiğini beyan eden fermanı yollayarak konuyu kapattı.\n\n3 temmuz 1841’de ingiltere, rusya, avusturya, prusya ve osmanlı devletlerinin katıldığı konferansta londra boğazlar antlaşması imzalandı. böylece hünkar iskelesi antlaşması da yürürlükten kalkmış oluyordu.\n\n3-) 1853-1856 osmanlı-rus savaşı (kırım harbi) ve paris barış antlaşması:\n\nedirne antlaşması’ndan sonra 1853’e kadar rusya, osmanlı devleti’ne yönelik parçalama politikasını askıya aldı. ancak bu tarihten sonra tekrar geleneksel osmanlı politikasına dönerek türklerle bir savaş çıkarma yollarını aramaya girişti. ve aradığı yolu çok geçmeden bulmuştu: “kutsal yerler meselesi”\n\nkutsal yerler meselesi, hristiyanlarca kutsal kabul edilen kudüs ve çevresindeki bazı yerlerin sorumluluğunun ortodoks ya da katolik mezhebinden hristiyanlarca üstlenilmek istenmesi meselesinden ibarettir. bu dönemde osmanlı toprağı olan kudüs ile ilgili ortaya çıkan bu sorunu osmanlı devleti bir komisyon kurarak çözümlemişti. ancak çözümden ne katoliklerin hamisi fransa, ne de ortodoksların hamisi rusya memnun olmamıştı. bu meseleden dolayı mezhepler gibi mezheplerin hamisi olan devletler de bir rekabet içine girmişti. osmanlı ise esasında sorunu rusya’nın yararına denilebilecek şekilde çözüme kavuşturmuştu. buna rağmen zaten bir savaş çıkarmak için sürekli bir konu arayan rusya, olağanüstü elçi prens menchikov’u bu konuyu görüşmek için istanbul’a gönderdi. istanbul’a geldikten sonra diplomatik teamüllere aykırı şekilde hareketler sergileyen elçi, 19 mart 1853’te konuyla ilgili isteklerini osmanlı devleti’ne bildirdi. buna göre rusya osmanlı’dan kutsal yerler meselesinin ortodoks cemaat lehine sonuçlanmasını istiyor ve bunu padişahın bir ferman yayımlayarak duyurmasını talep ediyordu. rusya’nın bir de gizli talebi vardı. ruslar osmanlı devleti’ne bir ittifak anlaşması teklif ediyordu. buna göre avrupa devletlerinden osmanlı’ya bir saldırı olması halinde rusya kara ve deniz kuvvetleriyle osmanlı’yı korumayı taahhüt ediyor, karşılığında da osmanlı tebaası ortodoks unsurların koruyuculuk hakkını istiyordu. esasen istenen osmanlı devleti’ni himaye etmek talebiydi. osmanlı, ingiliz ve fransız yetkililerle de görüştükten sonra 21 nisan 1853’te rusya’nın teklifini reddetti. rus elçi 21 mayıs’ta rusya’ya döndü. 22 haziran 1853’te rus kuvvetleri savaş ilan etmeksizin osmanlı toprakları olan eflak ve boğdan’a girdi. araya giren avrupalı devletlerin çabaları sonuç vermedi. 4 ekim 1853’te osmanlı devleti, topraklarını işgal eden rusya’ya mecburen savaş ilan etti.\n\nrusya, eflak ve boğdan’ı ortodoksların hakları için işgal ettiğini ve osmanlı’ya karşı kendisini savunacağını duyurmuştu. oysa ruslar 30 kasım 1853’te sinop’a bir baskın düzenleyerek 12 osmanlı gemisini imha etti. sinop sokaklarını ateşe verdi. 4000 kişiyi öldürdü. bunun üzerine toplanıp meseleyi görüşen avrupalı devletler, bu savaşın sonunda sınırların değişmemesi talebinde bulundular. bu teklife olumlu yanıt veren osmanlı devleti’ne karşılık, savaşın başında kendini korumak için savaşacağını iddia eden rusya teklifi kabul etmedi. bunun üzerine 3 ocak 1854’te ingiliz-fransız filosu karadeniz’e çıktı. müttefikler rusya’ya nisan sonuna kadar işgal ettiği bölgeyi boşaltmasını bildirdi. aksi takdirde bu bir savaş ilanı kabul edilecekti. rusya bölgeyi terk etmedi. nihayet fransa ve ingiltere osmanlı ile birlikte savaşa girmiş oldu. 9 nisan 1854’te avusturya ve prusya da osmanlı devleti’nin sınırlarının dokunulmazlığını kabul eden protokolü imzaladı. avusturya’nın ultimatomu karşısında rusya eflak ve boğdan’ı boşalttı. 20 eylül 1854’te fransız, ingiliz ve osmanlı kuvvetleri kırım’a çıkartma yaptı. mart 1855’te italyan piyemonte devleti de çıkarmaya 15.000 asker göndererek katıldı. müttefik kuvvetler 10 eylül 1855’te sivastopol’e girdiler. 2 mart 1855’te ölen çar ı. nicholas’ın yerine ıı. alexander geçmişti. ıı. alexander müttefiklerden ateşkes talebinde bulundu. talep şartlı olarak kabul edildi. barış görüşmeleri için paris’te bir kongre toplanmasına karar verildi.\n\nparis barış konferansı 25 şubat 1856’da osmanlı, ingiltere, fransa, rusya, avusturya, prusya ve piyemonte devletlerinin katılımıyla toplandı. 30 mart 1856’da anlaşmaya varıldı ve imzalar atıldı. antlaşmaya göre;\n\na) ele geçirilen topraklar karşılıklı iade edilecek;\n\nb) osmanlı, avrupa devletler hukukuna tabi eşit bir devlet sayılacak;\n\nc) osmanlı devleti’nin bağımsızlığı ve sınırları garanti altına alınacak;\n\nd) yayımlanan ıslahat fermanı üzere gayrimüslimler korunacak ancak osmanlı devleti’nin iç işlerine karışılmayacak;\n\ne) karadeniz tüm milletlerin sadece ticaret gemilerine açık olacak;\n\nf) karadeniz’deki tersaneler imha edilerek burada savaş gemisi bulundurulmayacak;\n\ng) eflak ve boğdan’a osmanlı devleti koruyuculuğunda yeni bir anayasa verilecek ve önceki kazanımları saklı tutulacak;\n\nh) osmanlı devleti sırbistan’ın iç işlerine karışmayacak fakat burada asker bulundurma hakkı olacak. sırbistan’ın hakları imzacı devletlerin garantisi altında olacak.\n\n4-) 1877-1878 osmanlı-rus savaşı (93 harbi) ve ayastefanos ve berlin antlaşmaları:\n\nparis antlaşması rusya’yı osmanlı’ya karşı artık kronikleşmiş hasmane tavrından bir süreliğine uzaklaştırsa da, kısa süre sonra rusya “hasta adam”ı öldürme politikasına geri döndü. bu kez de rusya’nın yeni gerekçesi panslavizmdi.\n\n19. yüzyılın son çeyreğine gelindiğinde rusya osmanlı egemenliğindeki slav unsurlar (sırp, bulgar!, arnavut, boşnak) üzerindeki faaliyetlerini artırmıştı. almanya’nın fransa’yı yenerek (1870) birleşik alman devletini kurması, avrupa siyasetindeki dengeleri değiştirmiş ve rusya bu karışık ortamdan yararlanarak kendisini paris antlaşması’nın bağlayıcı hükümlerinden kurtarmayı başarmıştı. bu ise rusya’nın osmanlı bütünlüğüne saldıracağı anlamını taşıyordu. öyle de oldu. rusya, her türlü maddi yardımı yaptığı balkan milletlerini şimdi daha fazla isyana teşvik etmeye başladı. ruslar, bu dönemde gelişen hersek ve bulgar isyanlarını istismar ederek osmanlı’nın etnik unsurlara katliam yaptığını iddia ediyorlardı. rusların 1876 mayısında meydana gelen bulgar isyanını, türklerin on binlerce bulgar’ı öldürdüğü iddiasıyla avrupa kamuoyuna servis etmesi, zaten ödeyemediği borçları yüzünden avrupa cenahında hoş görülmeyen osmanlı devleti’nin itibarını iyice sarsmıştı. aynı dönemde rusya, sırbistan ve karadağ’ı osmanlı devleti’ne karşı savaşa sevk etti. osmanlı kuvvetlerinin bu saldırıları bertaraf etmesi ve tekrar hakimiyet sağlaması üzerine buna razı olmayan rusya, daha önce hazırladığı teklifleri avrupalı devletlerin katıldığı bir konferansta (23 aralık 1876 - istanbul) bildirdi. buna göre osmanlı devleti sırbistan ve karadağ’a toprak verecekti. ayrıca aynı konferansta ruslar, bulgaristan ile ilgili de egemen bir devletin kabul edemeyeceği şartları osmanlı’ya dikte ettirdi. buna göre; bulgaristan’ın hristiyan bir vali ile yönetileceği ve otonomiye sahip iki eyalete bölüneceği, bulgarcanın resmi dil olarak kabul edileceği, mahalli bulgar askeri kuvveti kurulacağı, vergi usulünün yenileneceği, bulgarlar için genel af ilan edileceği, müslümanların elindeki silahların toplatılacağı ve tüm bu uygulamaların, kurulacak uluslararası bir komisyon tarafından gerçekleştireceği bildirildi. nihayetinde bir devletin egemenlik haklarının doğrudan ihlali anlamına gelen bu direktifleri osmanlı devleti reddetti. zaten osmanlı’nın reddetmesi için düzenlenmiş tekliflerin beklendiği gibi reddedilmesi üzerine, rusya osmanlı devleti’ne, 24 nisan 1877’de savaş ilan etti.\n\nişte bu savaş osmanlı devleti için bir yıkımla sonuçlanacak ve nihayetinde bu yıkım, devleti sonu gelmez bir sorunlar silsilesiyle baş başa bırakacaktı.\n\nyaklaşık 9 ay süren çarpışmalar sonunda rusların balkan cephesinde edirne’yi işgal ederek istanbul’a dayanmaları, kafkas cephesinde ise erzurum’a kadar gelmeleri neticesinde, bu dönemde padişah bulunan ıı. abdülhamit bizzat rus çarından mütareke talebinde bulundu ve 31 ocak 1878’de edirne mütarekesi imzalandı. buna göre erzurum ruslara teslim edilecekti. ayrıca bu antlaşmaya göre askeri bir teşkilatı da bulunan mahalli bulgaristan emirliği kurulacak, osmanlı devleti, sırbistan, romanya ve karadağ’ın bağımsızlıklarını tanıyacak, rusya’ya savaş tazminatı ödenecek ve boğazlarda haklar tanınacak, bosna-hersek’e muhtariyet verilecek, rumeli’de hristiyan ahaliye yönelik ıslahatlar yapılacaktı. mütarekeden sonra rus karargahının yeşilköy’e (ayastefanos’a) taşınmasıyla birlikte burada 3 mart 1878’de, yukarıda ifade edilen hükümleri içeren ayastefanos antlaşması imzalandı.\n\n4a) berlin antlaşması:\n\nayastefanos antlaşması’nın şartları avrupalı devletleri, özellikle de ingiltere’yi rahatsız etmişti. bu sebepten ayastefanos antlaşması’nın tadil edilmesi için hemen almanya’da bir kongrenin toplanması sağlandı. 13 haziran 1878’de berlin’de toplanan kongre 13 temmuz 1878’de sonuçlandı. berlin antlaşması adını alan antlaşmaya göre:\n\n“1- bulgaristan üç bölgeye ayrılacaktır. birinci bölgede ayastefanos’ta olduğu gibi osmanlı devleti’ne vergi bağı ile bağlı muhtar bir prenslik kurulacaktır. prens, halkın seçimi, padişahın bu seçimi tasdiki ve büyük devletlerin muvafakati ile tayin edilecekti. ikinci bölge, doğu rumeli adıyla osmanlı devleti’ne bırakılacaktı. doğu rumeli padişah tarafından tayin edilen hristiyan bir vali tarafından idare edilecekti. üçüncü bölge, makedonya olup ıslahat yapılmak şartıyla osmanlı devleti’ne bırakılacaktı.\n\n2- kıbrıs ingiltere’ye, kotur bölgesi iran’a bırakılacaktır.\n\n3- girit’te 1868’de uygulanmaya başlayan muhtariyet devam edecektir.\n\n4- bosna-hersek, avusturya’nın işgal ve idaresine bırakılacaktır.\n\n5- karadağ bağımsız olacak ve antivari limanı’nı alacaktır.\n\n6- sırbistan bağımsız olacak ve niş ile civarını alacaktır.\n\n7- romanya bağımsız olacaktır.\n\n8- osmanlı devleti doğu’da kars, ardahan ve batum’u rusya’ya bırakacaktır. fakat batum serbest liman haline gelecektir.\n\n9- osmanlı devleti ermeniler lehine ıslahat yapacak, onları kürt ve çerkeslere karşı koruyacaktır.\n\n10- osmanlı devleti rusya’ya 802.500 frank harp tazminatı verecek ve bu tazminat takside bölünecektir”\n\nberlin antlaşması osmanlı için oldukça yıkıcı sonuçlara neden olmuştur. sırbistan, karadağ ve romanya tamamen osmanlı egemenliğinden koparılmıştır. bulgaristan ise koparılmak üzere bırakılmıştır. ermeni meselesi bu antlaşma ile uluslararası bir hal almıştır. savaş esnasında bulgarların katliamına maruz kalan türklerden geriye kalan 1 milyon kadar insan, anadolu’ya doğru mecburi göçe maruz kalmıştır. bu savaşla birlikte artık osmanlı’nın yıkılacağına kesin olarak kanaat getiren ingiltere, osmanlı toprak bütünlüğünü koruma politikasını terk ederek, enkazdan pay alma yarışına girişmiştir. ingiltere önce kıbrıs adası’nı, sonra mısır ve sudan’ı işgal etmiştir. 1881’de fransa tunus’u, 1885’te bulgaristan doğu rumeli’yi işgal etmiştir. italya ise habeşistan’ı işgal etmiştir (fatih serkan azizata. osmanlı'dan cumhuriyet'e milli egemenlik, s. 276).\n\nanlaşıldığı üzere osmanlı devleti esasen bu son türk-rus savaşı olan 93 harbi ile yıkılmıştır. ruslar deli petro'dan beri sürdürdükleri \"türkleri parçalayarak öldür\" politikalarını başarıyla yürütmüşlerdir. bundan sonra gelecek savaşlarda da türklere her yapılan taaruzda (yunanlar, balkanlılar, ermeniler vd.) ruslar, türklere saldıranların her zaman yanında olmuşlar ya da bizzat kışkırtıcı pozisyonda bulunmuşlardır.",
      "has_external_url": false,
      "sentiment_numeric": 3,
      "categories": [
        "POLICY",
        "NEUTRAL"
      ]
    }
  ]
}